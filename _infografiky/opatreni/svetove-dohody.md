---
layout:     infographic
title:      "Vývoj mezinárodního úsilí v ochraně klimatu"
slug:       "svetove-dohody"
redirect_from: "/svetove-dohody"
published:  2020-10-25
weight:     95.5
tags-scopes: [ svet ]
tags-topics: [ opatreni, dohody ]
caption:    "Časová osa zachycuje klíčové události světového úsilí v ochraně klimatu."
---

Infografika poskytuje přehled o hlavních mezinárodních klimatických jednáních a znázorňuje jejich výstupy a aktéry, kteří se na nich podíleli. Infografika obsahuje také přehled o tom, které dohody jsou stále aktuální a které už nikoli. 

## Více o jednotlivých událostech a dohodách 

### 1979 – První světová klimatická konference, Ženeva
Konference se uskutečnila ve dnech 12.–23. února 1979 v Ženevě, kde sídlí Světová meteorologická organizace (WMO). Program OSN pro životní prostředí (UNEP) a Mezinárodní rada vědeckých svazů na konferenci domluvila vytvoření Světového klimatického programu, který souvisí mimojiné s rozvojem systémů předpovědí, informování a vytváření projekcí vývoje klimatu. Stejná skupina se setkala ještě v roce 1985 na Vědecké konferenci v rakouském Villachu a v roce 1987 uspořádala dva semináře k dalšímu výzkumu příčin i důsledků klimatických změn. To vedlo až ke vzniku mezivládního vědeckého poradenského orgánu IPCC v roce 1988. 
 
**Zdroje:**
- [World Meteorological Organization, WMO](https://public.wmo.int/en)
- [World Climate Programme, WCP](https://www.wmo.int/pages/prog/wcp/)
- [United Nations Environment Programme, UNEP](https://www.unep.org/)
- [International Council of Scientific Unions, ICSU](http://www.icsu.org/)
 
### 1988 – Vznik IPCC 
WMO a Program OSN pro životní prostředí (UNEP) zakládají Mezinárodní panel pro změny klimatu (IPCC). Tento vědecký panel od té doby vydává každých pět let souhrnný report, poznatků v problematice změn klimatu (a souvisejících technických i socioekonomických odvětvích), jejich potenciálních dopadech a navrhuje možná adaptační a mitigační opatření. S každým reportem vychází shrnutí pro tvůrce politik (SPM), které shrnuje obsah reportu a má sloužit jako podpora politiků pro tvorbu legislativy řešící problém změn klimatu. Jejich přesná znění se schvalují konsensuálně zástupci vlád zemí (cca 120 zástupců). 
 
**Zdroje:**
- [Web IPCC](https://www.ipcc.ch/)
- [česká wiki](https://cs.wikipedia.org/wiki/Mezivl%C3%A1dn%C3%AD_panel_pro_zm%C4%9Bny_klimatu)
 
### 1992 – Konference OSN o životním prostředí a rozvoji (Summit Země) a Rámcová úmluva OSN o změně klimatu (UNFCCC)
Setkání zástupců 172 států světa v Rio de Janeiru s cílem dohodnout se na principech udržitelného rozvoje. Jako výstupy setkání vznikly tři důležité dokumenty: Úmluva o biologické rozmanitosti, Úmluva o boji proti desertifikaci a pro úsilí ochrany klimatu dodnes klíčová Rámcová úmluva o změně klimatu – UNFCCC. 

UNFCCC je mnohostranná dohoda o ochraně klimatického systému Země a omezení globálního oteplování, která byla přijata v červnu 1992 a vstupila v platnost v březnu 1994. Dohody se účastní 197 států, které mají shodu na nutnosti řešit klimatické změny a na základě toho přijímají povinnost inventarizovat své emise a účastnit se každoročních konferencí (COP). Úmluva platí doposud. 
 
**Zdroje:**
[UNFCCC, OSN](https://unfccc.int/)
[OSN](https://www.un.org/esa/dsd/resources/res_docukeyconf_eartsumm.shtml)
[Agenda 21](https://web.archive.org/web/20140730190755/http://habitat.igc.org/agenda21/)
 
### 1997 – Kjótský protokol 
Kjótský protokol o snížení emisí skleníkových plynů je protokolem k Rámcové úmluvě OSN o změnách klimatu (UNFCCC), která byla přijata v červnu 1992 v Riu de Janeiro a vstoupila v platnost v březnu 1994. Přijetím Kjótského protokolu o snížení emisí plynů způsobujících skleníkový efekt skončila 11. prosince 1997 konference OSN o změnách podnebí v japonském Kjótu. Průmyslové země se v ní zavázaly snížit emise skleníkových plynů o 5,2 % v porovnání s rokem 1990. Protokol vstoupil v platnost v únoru 2005 a ratifikovalo ho 192 zemí a EU jako celek (před rozšířením v roce 2004). USA Kjótský protokol podepsaly, ale odmítly jej ratifikovat s tím, že by poškodil jejich hospodářství, a protože se ke konkrétnímu závazku snižování emisí nepřipojily Čína a Indie. Dokument měl od počátku řadu kritiků. Jedni mu vyčítají, že je vzhledem k vynaloženým nákladům neefektivní, jiní jej zase kritizují jako málo ambiciózní. Svého cíle protokol nedosáhl. Dohoda již neplatí, nahrazuje ji nová globální dohoda o klimatu, která byla uzavřena na konferenci v Paříži v prosinci 2015. 
 
**Zdroje:**
- [UNFCCC, OSN](https://unfccc.int/resource/docs/convkp/kpeng.html)
- [Ministerstvo životního prostředí, MŽP](https://www.mzp.cz/cz/kjotsky_protokol)
- Ekolist: [Co přináší Kjótský protokol](https://ekolist.cz/cz/zpravodajstvi/zpravy/co-prinasi-kjotsky-protokol) nebo [Před 20 lety byl přijat kjótský protokol na ochranu ovzduší](https://ekolist.cz/cz/zpravodajstvi/zpravy/pred-20-lety-byl-prijat-kjotsky-protokol-na-ochranu-ovzdusi)
 
### 2005 – Systém EU obchodování s emisemi (EU ETS)
Systém začal být uplatňován v roce 2005 s cílem podpořit snižování emisí skleníkových plynů nákladově efektivním a ekonomicky účinným způsobem. Jedná se o omezování objemu skleníkových plynů, které mohou energeticky náročná průmyslová odvětví, výrobci energie a letecké společnosti vypouštět do ovzduší. Počet emisních povolenek je zastropován na určité úrovni, kterou určuje EU, a podnikům se jednotlivé povolenky přidělují nebo si je tyto podniky kupují. Strop je v průběhu času snižován, aby se i množství emisí postupně redukovalo. EU ETS je první systém obchodování s emisemi na světě a jedním z jeho cílů je snížení emisí skleníkových plynů v EU nejméně o 40 % do roku 2030.

V letech 2013–2020 se obchodování s povolenkami účastní více než 11 000 firem. Patří mezi ně elektrárny a spalovací zařízení s výkonem nad 20 MW, rafinérie, koksovny, železárny a ocelárny, cementárny, výrobci skla, keramiky a cihel, celulózky a papírny, výrobci hliníku a chemický průmysl. Systém EU ETS pokrývá 45 procent všech emisí oxidu uhličitého v EU.

Systém má fungovat do roku 2020, kdy se dovršuje reforma, která řeší např. přebytek povolenek a snižující se motivaci investování do čistých technologií. Od roku 2021 navrhuje Evropská komise udělat mnohé změny (např. revizi bezplatného přidělování povolenek) a zavést podpůrné mechanismy - Fond inovací a Modernizační fond. 
 
**Zdroje:**
- [Evropský parlament, EP](https://www.europarl.europa.eu/news/cs/headlines/society/20170213STO62208/evropsky-system-pro-obchodovani-s-emisemi-ets-a-jeho-reforma)
- [Evropská rada, EC](https://www.consilium.europa.eu/cs/policies/climate-change/reform-eu-ets/)
- [Ministerstvo životního prostředí, MŽP](https://www.mzp.cz/cz/emisni_obchodovani)
 
### 2010 – Zelený klimatický fond (GCF)
V roce 2010 vznikl mezinárodní fond, jehož smyslem je financování klimatických opatření v průmyslově méně rozvinutých zemích světa. Fond je součástí klimatické politiky zavazující průmyslově rozvinuté země přispívat finance, které jsou využívány k zajištění klimatických opatření v méně průmyslově rozvinutých zemích světa. Fond má disponovat 100 miliardami dolarů v roce 2020. Sídlo fondu je v Jižní Koreji. 
 
**Zdroje:**
- Web fondu: https://www.greenclimate.fund/
 
### 2015 COP + 2016 – Pařížská dohoda 
Pařížská dohoda je mezinárodní dohoda uzavřená pod Rámcovou úmluvou OSN o změně klimatu a jejím cílem je mezinárodního snaha o omezení emisí skleníkových plynů. Dohoda byla sjednána v prosinci 2015 v Paříži (COP21), schválena všemi 195 smluvními stranami a podepsaná 12. prosince 2016. Všechny zúčastněné státy se dohodly, že budou přijímat taková opatření, která udrží růst globální teploty pod 2 stupni Celsia. Současně budou vzhledem k vážným rizikům usilovat o to, aby globální teplota nevzrostla o víc než 1,5 stupně. 

Tato dohoda, kterou dosud podepsalo 195 zemí, v roce 2020 nahradí nynější kjótský protokol z roku 1997. Prezident Trump dohodu vypověděl na základě toho, že chce podporovat průmyslová odvětví. USA tak od dohody mohou odstoupit 4. listopadu 2020. Stoupenci dohody v této souvislosti doufají, že nynější prezident Donald Trump příští rok mandát neobhájí a jeho nástupce se k dohodě opět připojí.

Evropský parlament smlouvu schválil 4. října 2016 a k 5. říjnu se podařilo dosáhnout cíle, aby dohodu ratifikovalo 55 zemí, které se celkově podílejí na více než 55 procentech emisí skleníkových plynů světa. Dohoda z Paříže je takzvanou smíšenou dohodou, některé její prvky jsou v odpovědnosti celé EU, za jiné odpovídají členské státy unie.

Nezávazná příloha dohody uvádí, že vlády rozvinutých zemí se mají do roku 2025 dohodnout na výši finanční podpory určené pro potřeby a priority rozvojových zemí, přičemž minimem bude 100 miliard dolarů ročně. Finančně by měli pomáhat ti, kdo "jsou v pozici tak učinit". Právně závazný text dohody neobsahuje žádné konkrétní zmínky o trzích s emisemi CO2 ani o možnosti postihů za emise oxidu uhličitého v letectví či lodní dopravě. Obsahuje však zmínku o "využití mezinárodně přenosných zmírňujících opatření," která by umožnila státům na bázi dobrovolnosti kompenzovat jejich vlastní emise nákupem emisních kreditů jiných států.

**Zdroje:**
- [UNFCCC, OSN](https://unfccc.int/process-and-meetings/the-paris-agreement/the-paris-agreement)
- [UNFCCC, originální text dohody](https://unfccc.int/files/essential_background/convention/application/pdf/english_paris_agreement.pdf)
- [Ministerstvo životního prostředí, MŽP](https://www.mzp.cz/cz/parizska_dohoda)
- [Ekolist](https://ekolist.cz/cz/zpravodajstvi/zpravy/usa-mohou-zahajit-proceduru-vypovezeni-parizske-klimaticke-dohody)

### 2018 – IPCC 1.5 – Zvláštní zpráva IPCC ke globálnímu oteplení o 1,5 °C
Na základě výzvy z COP21 v Paříži byla IPCC vypracována zpráva, která se zaměřuje na dopady oteplení o více než 1,5 °C a na scénáře snižování emisí skleníkových plynů, které budou směřovat ke splnění cíle 1,5 °C. Tuto zprávu vydal IPCC 8. října 2018. Zpráva byla připravena 91 autory ze 40 zemí a její obsah je podložen více než 6000 vědeckými odkazy. 

Text předkládá scénáře dopadů při oteplení o více než 1,5°C. Je vědeckou příručkou pro vlády, které se v návaznosti na Pařížskou dohodu zavázaly změnou klimatu zabývat. Závěry zprávy uvádějí, že je třeba podniknout v krátkém časovém úseku drastické kroky, aby se zabránilo závažným důsledkům změny klimatu.
 
**Zdroje:**
- [Web IPCC](https://www.ipcc.ch/sr15/)
- [Shrnutí pro politiky](https://www.ipcc.ch/site/assets/uploads/2018/11/pr_181008_P48_spm_en.pdf)
 
### 2020 – Zelená dohoda pro Evropu 
Zelená dohoda pro Evropu je balíček opatření Evropské komise představený v prosinci 2019 jako cesta k transformaci evropské ekonomiky tak, aby byla dlouhodobě ekologicky udržitelná. Návrh obsahuje snižování emisi, investice do vědy a inovací a další kroky k přechodu k bezuhlíkové ekonomice. Dohoda si klade za cíl začlenit do právních předpisů závazek, aby Evropa v roce 2050 byla uhlíkově neutrální kontinent. 

Zelená dohoda pro Evropu je plán obsahující opatření, která mají 1) podpořit účinné využívání zdrojů prostřednictvím přechodu na čisté oběhové hospodářství a 2) zabránit ztrátě biologické rozmanitosti a snížit znečištění.

V tomto plánu jsou uvedeny potřebné investice a dostupné finanční nástroje. Rovněž je v něm vysvětleno, jak zajistit spravedlivou a inkluzivní transformaci. EU chce do roku 2050 stát klimaticky neutrálním kontinentem. Za tímto účelem Komise předložila návrh evropského právního rámce pro klima, čímž má tento politický závazek získat právní závaznost.

K dosažení tohoto cíle bude nutné přijmout náležitá opatření ve všech odvětvích hospodářství:
- investovat do technologií šetrných k životnímu prostředí
- podporovat průmysl ve vývoji inovací
- zavádět čistší, levnější a zdravější formy soukromé a veřejné dopravy
- dekarbonizovat odvětví energetiky
- zajistit vyšší energetickou účinnost budov
- spolupracovat s mezinárodními partnery na zlepšení celosvětových norem v oblasti životního prostředí

EU bude rovněž poskytovat finanční podporu a technickou pomoc těm, které přechod na zelenou ekonomiku nejvíce zasáhne. Jde o tzv. mechanismus pro spravedlivou transformaci. Ten má v období 2021–2027 přispět k mobilizaci nejméně 100 miliard EUR v nejvíce postižených regionech.

**Zdroje:**
- [Originalní dokument](https://eur-lex.europa.eu/legal-content/CS/TXT/?qid=1596443911913&uri=CELEX:52019DC0640#document2)
- [Evropská komise, EC](https://ec.europa.eu/info/strategy/priorities-2019-2024/european-green-deal/actions-being-taken-eu_en)
- [Koalice pro Zelenou dohodu](https://www.gndforeurope.com/)

